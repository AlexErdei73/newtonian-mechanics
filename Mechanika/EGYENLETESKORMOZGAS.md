# Egyenletes körmozgás

Amikor a test egyenletes mozgást végez körpályán, akkor egyenletes körmozgásról beszélünk. Láttuk, hogy egyenletes mozgásnál a sebesség nagysága állandó. Egyenletes körmozgás esetén a sebesség iránya pillanatról pillanatra változik, mindig a kör érintőjének irányába mutat, tehát a sugárra merőleges. Ennek oka, hogy minden rövid időköz alatt a test elmozdulásvektorának iránya merőleges a sugárra. Ez annál inkább igaz, minél rövidebb időköz alatti elmozdulást vizsgálunk. Az elmozdulásvektor viszont párhuzamos a sebességgel.

## Kísérlet

[Az egyenletes körmozgás](https://www.youtube.com/watch?v=ID0R43My4Co)

A kísérlet is mutatja, hogy az egyenletes körmozgás sebessége mindig érintőirányú, tehát a kör sugarára merőleges. 

>**A körmozgás sebessége a kör érintőjének irányába mutat, vagyis a sugárra merőleges.**

## Szimuláció

[Egyenletes körmozgás](https://alexerdei73.github.io/physics-engine/project/#2bb04c3c-0905-425f-bbba-301a5a455867)

## Periódusidő

>**Egy teljes kör megtételéhez szükséges idő a periódusidő. Jele: $T$**

A sebesség kiszámítása:


$$
v = \frac {s} {t}
$$


A kör kerülete:


$$
s = 2 \pi R
$$


Tehát:


$$
v = \frac {2 \pi R} {T}
$$


## Szögsebesség

>**Az időegység alatti szögelfordulás a szögsebesség. Jele: $\omega$, egysége: $\frac {\text{rad}} {\text{s}}$**


$$
\omega = \frac {\phi} {t}
$$


Az elfordulási szöget radiánban mérjük. Egy teljes körülfordulás, tehát $360^\circ$ az $2 \pi$ radián. Az egyenesszög, tehát $180^\circ$ az $\pi$ radián. Ha a forgásirány pozitív, tehát az óramutató járásával ellentétes forgásirány, akkor az elfordulási szög is pozitív. A negatív forgásirány, az óramutató járásának iránya esetén az elfordulási szög negatív. A szögsebesség is előjeles. Pozitív forgásirány esetén a szögsebesség pozitív, a negatív forgásirány esetén pedig negatív. 


$$
\omega = \frac {2 \pi} {T}
$$



$$
v = \omega R
$$


## Példa
A Föld mozgása Nap körüli keringése során jó közelítéssel egyenletes körmozgásnak tekinthető. A kör sugara $149,6 \times 10^6 \text{ km}$, a periódusidő $365,26 \text{ nap}$. Mekkora a keringési sebesség? Mekkora a szögsebesség? 


$$
v = \frac {2 \pi R} {T} = \frac {2 \pi \cdot 149,6 \times 10^9 \text{ m}} {365,26 \times 86400 \text{ s}} = 29784 \frac {\text{m}} {\text{s}}
$$



$$
\omega = \frac {2 \pi} {T} = \frac {2 \pi} {365,26 \times 86400} = 1,99 \times 10^{-7} \frac {\text{rad}} {\text{s}}
$$


***

## Feladatok

1. Egy mosógép dobja centrifugáláskor percenként 1200-at fordul ($1200 \frac{1}{\text{perc}}$). Mekkora a dob szögsebessége radián/s-ban kifejezve?
2. Mekkora a falióra 15 cm hosszú nagymutatója (percmutató) végpontjának kerületi sebessége? (Figyelj a periódusidő helyes megválasztására!)
3. Egy autó állandó, $72 \frac{\text{km}}{\text{h}}$ nagyságú sebességgel halad egy körforgalomban. A körforgalom sugara 40 méter. Mennyi idő alatt ér körbe az autó (mekkora a periódusidő)?
4. Egy helikopter rotorlapátjának hossza (sugara) 5 méter. A rotor szögsebessége $40 \frac{\text{rad}}{\text{s}}$. Mekkora sebességgel mozog a lapát legvége?
5. A Föld az egyenlítőnél megközelítőleg $6370 \text{ km}$ sugarú és 24 óra alatt tesz meg egy fordulatot a tengelye körül. Számítsd ki egy egyenlítőn álló pont kerületi sebességét!

