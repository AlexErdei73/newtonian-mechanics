# A helyzeti energia

## Az emelési munka
Vizsgáljuk meg, mitől függ az emelési munka! Emeljünk egy $m$ tömegű testet egyenletes sebességgel a felszín közelében $h_0$ magasságból $h$ magasságba!

$$
F = G = mg
$$

$$
W = Fs = G(h - h_0) = mgh - mgh_0 = \Delta (mgh)
$$

Látjuk, hogy az emelési munka nem más, mint az $mgh$ változása. Ezt helyzeti energiának nevezzük. Az emelési munka tehát a helyzeti energia növelésére fordítódik.

$$
E_h = mgh
$$

$$
W = \Delta E_h
$$

Ha a testet nem emeljük, hanem leeresztjük egyenletesen, akkor az emelési munkánk negatív. Ez azt jelenti, hogy a helyzeti energia csökkenése révén a test végez munkát számunkra.

## Helyzeti energia

>**A súly és magasság szorzatát (nehézségi vagy gravitációs) helyzeti energiának nevezzük.**

$$
E_h = Gh = mgh
$$

### Vonatkoztatási szint

A helyzeti energia esetében meg kell adnunk azt is, honnan mérjük a $h$ magasságot, tehát hol van a $h = 0$ szint. Ezt a szintet vonatkoztatási szintnek nevezzük. A vonatkoztatási szint helyzete tetszőleges, de amint rögzítettük, az összes potenciális energiát a vonatkoztatási szinthez kell viszonyítani.

>**A helyzeti energia nullaszintjét vonatkoztatási szintnek nevezzük. Ez tetszőlegesen választható, de egy feladaton belül minden helyzeti energiát a vonatkoztatási szinttől kell mérni.**

### Konzervatív és disszipatív erők

Látjuk majd, hogy létezik rugalmas helyzeti energia is, továbbá általánosabb formula a gravitációs helyzeti energiára, melyekről később lesz szó. Azt is láttuk, hogy az emelési munka nem függ az emelés módjától ideális, veszteségmentes esetekben, feltéve, hogy lassú, állandó sebességű emelésről van szó. Tehát mindegy az, hogy lejtőn gördítjük fel a testet, vagy csigán húzzuk fel, vagy daruval emeljük. Az emelés pályája minden esetben más és más lehet, csak a kezdőpont és a végpont ugyanaz, és a munka minden esetben ugyanaz lesz. Az ilyen erőket, melyek munkája független a mozgás pályájától, tehát csak az elmozdulás kezdő- és végpontjától függ, konzervatív erőknek nevezzük. Ha az erő munkája a pálya alakjától is függ, disszipatív erőről beszélünk. Helyzeti energiáról csak konzervatív erő esetében beszélhetünk. A veszteségekhez tartozó erők, tehát a súrlódás, közegellenállás, mind disszipatív erők. Ezek általában a test sebességétől is függnek, nem csupán a helyzetétől.

>**Azok az erők, melyekhez tartozik potenciális energia, a konzervatív erők. Az ilyen erők munkája csak az elmozdulás kezdő- és végpontjától függ, de nem függ a mozgás pályájától. A gravitációs erő konzervatív. A nem konzervatív erőket disszipatív erőknek nevezzük. A súrlódás disszipatív erő.**

## Példák
1. Egy $1500 kg$ tömegű vasbeton panelt a daru $5,00 m$ kezdeti magasságból, lassan, elhanyagolható sebességgel felemel $30,0 m$ magasba, hogy a munkások felhasználhassák. A vonatkoztatási szint a talaj szintje. Mekkora a helyzeti energia kezdetben? Mekkora a helyzeti energia az emelés végén? Mekkora az emelési munka, ha a veszteségek elhanyagolhatók?

$$
E_{h,0} = mgh_0 = 1500 \times 9,81 \times 5 = 73580 J = 73,58 kJ
$$

$$
E_h = mgh = 1500 \times 9,81 \times 30,0 = 441450 J = 441,45 kJ
$$

$$
W = \Delta E_h = E_h - E_{h,0} = 441,45 kJ - 73,58 kJ = 367,9 kJ
$$

2. Egy $350 g$ tömegű követ $1,50 m$ magasságból feldobunk, és a kő beleesik egy $3,00 m$ mély gödörbe. A vonatkoztatási szint legyen a talaj szintje. Mekkora a helyzeti energia kezdetben és a dobás végén? Mekkora lenne az emelési munka, ha a követ egy csigán átvetett kötélre akasztanánk, és lassan, egyenletesen a gödör aljára engednénk? A veszteségektől eltekinthetünk.

$$
G = mg = 0,35 \times 9,81 = 3,434 N
$$

$$
E_{h,0} = Gh_0 = 3,434 \times 1,50 = 5,151 J 
$$

$$
E_h = Gh = 3,434 \times (-3,00) = -10,302 J
$$

$$
W = \Delta E_h = E_h - E_{h,0} = -10,302 - 5,151 = -15,45 J
$$

Tehát az emelési munka $-15,45 J$ lenne, vagyis $15,45J$ munkát végeztethetnénk a kővel, miközben a gödörbe engedjük a csigára akasztott kötéllel.

## Feladatok

1. Egy 2 kg tömegű könyvet az 1 méter magas asztalról felteszünk a 2,2 méter magasan lévő polcra. Mekkora a könyv helyzeti energiájának változása a szoba padlójához mint vonatkoztatási szinthez képest?

2. Mekkora a helyzeti energiája egy 75 kg tömegű hegymászónak a 4810 méter magas Mont Blanc csúcsán a tengerszinthez képest?

3. Egy építkezésen 400 kg téglát emelnek fel a 12 méter magas állványzatra. Mennyi emelési munkát végez a teherautóra szerelt daru?

4. Egy test helyzeti energiája egy adott vonatkoztatási szinthez képest -150 J. Mit jelent a negatív előjel, és hol helyezkedik el a test a nullaszinthez képest?

5. Egy 0,5 kg tömegű alma leesik a fa 3,5 méter magas ágáról a földre. Mekkora munkát végez a gravitációs erő az alma elmozdulása során?