# A mozgási energia

## A gyorsítási munka

Vizsgáljuk meg, mekkora a gyorsítási munka, ha egy $m$ tömegű testet $v_0$ kezdősebességről $v$ sebességre gyorsítunk fel. Legyen a gyorsítás ideje $t$, a gyorsulás állandó, és jelöljük $a$-val.

$$
F_e = ma = m \frac {v - v_0} {t}
$$

$$
s = v_0t + \frac {a} {2} t^2 = (v_0 + \frac {v - v_0} {2})t = \frac {2v_0 + (v - v_0)} {2}t
$$

$$
s = \frac {v_0 + v} {2}t
$$

$$
W = F_e s = m \frac {v - v_0} {t} \times \frac {v_0 + v} {2}t = \frac {m} {2} (v - v_0)(v + v_0) = \frac {m} {2} (v^2 - v_0^2)  
$$

$$
W = \frac {mv^2} {2} - \frac {mv_0^2} {2}
$$

Eredményünk azt mutatja, hogy az $\frac {mv^2} {2}$ mennyiség fontos a gyorsítási munka kiszámításánál. Ennek a mennyiségnek a megváltozása adja a gyorsítási munkát. Ezt a mennyiséget mozgási energiának nevezzük. A gyorsítási munka a mozgási energia növelésére fordítódik. Az energia egysége is joule (J).

## Mozgási energia

>**A mozgási energia a tömeg és a sebesség négyzetének a szorzata osztva 2-vel.** 

## A munkatétel

>**A gyorsítási munka egyenlő a mozgási energia megváltozásával.**

A munkatételt mi csak egyenes vonalú, egyenletesen gyorsuló mozgásra mutattuk meg, de általánosan érvényes minden esetben.

## Példák
1. Egy $1300 kg$ tömegű gépkocsi felgyorsít $10,0 \frac {m} {s}$ sebességről $20,0 \frac {m} {s}$ sebességre. Mekkora a mozgási energia kezdetben? Mekkorára nő a mozgási energia a gyorsítás során? Mekkora a motor gyorsítási munkája, ha a veszteségektől eltekintünk? Számítsuk ki a munkát úgy is, hogy a gyorsulást és az erőt is kiszámítjuk! Így is ugyanannyit kapunk?

$$
E_{m,0} = \frac {mv_0^2} {2} = \frac {1300 \times 10^2} {2} = 65000 J
$$

$$
E_m = \frac {mv^2} {2} = \frac {1300 \times 20^2} {2} = 260000 J
$$

$$
W = \Delta {E_m} = E_m - E_{m,0} = 260000 J - 65000 J = 195000 J = 195,0 kJ
$$

Tehát a gyorsítási munka $195 kJ$. Számítsuk ki ezt másképp is! Tegyük fel, hogy a gyorsítás ideje $10 s$!

$$
a = \frac {v - v_0} {t} = \frac {20 - 10} {10} = 1 \frac {m} {s^2}
$$

$$
F_e = ma = 1300 \times 1 = 1300 N
$$

$$
s = v_0 \times t + \frac {a} {2} \times t^2 = 10 \times 10 + \frac {1} {2} \times 10^2 = 150 m
$$

$$
W = F_e s = 1300 \times 150 = 195000 J = 195,0 kJ
$$

Tehát így is pontosan ugyanannyit kapunk, ahogy annak lennie is kell.

2. Egy $0,10 kg$ tömegű követ függőlegesen feldobunk $5 \frac {m} {s}$ sebességgel. Mekkora a nehézségi erő munkája, amikor $2 \frac {m} {s}$ sebességre fékeződik le? Itt is számítsuk ki az eredményt a munkatétel nélkül is!

$$
E_{m,0} = \frac {mv_0^2} {2} = \frac {0,10 \times 5^2} {2} = 1,25 J
$$

$$
E_m = \frac {mv^2} {2} = \frac {0,10 \times 2^2} {2} = 0,20 J
$$

$$
W = \Delta E_m = 0,2 J - 1,25 J = -1,05 J
$$

$$
F_e = G = mg = 0,1 \times 9,81 = 0,981 N
$$

$$
a = \frac {\Delta v} {t}
$$

$$
-9,81 = \frac {-3} {t}
$$

$$
t = \frac {-3} {-9,81} = 0,3058 s
$$

$$
s = h = v_0 \times t + \frac {a} {2} \times t^2 = 5 \times 0,3058 + \frac {-9,81} {2} \times 0,3058^2 = 1,070 m
$$

$$
W = -F_e s = -0,981 N \times 1,070 m = -1,050 J 
$$

Látjuk, hogy a számítási pontosságon belül eredményeink egyeznek.

## Feladatok

1. Mekkora a mozgási energiája egy 1200 kg tömegű személygépkocsinak, amikor 72 km/h sebességgel halad az autópályán?

2. Egy 2 kg tömegű, kezdetben álló testet 40 J gyorsítási munka árán hozunk mozgásba. Mekkora lesz a test végsebessége?

3. Egy 0,4 kg tömegű labda 15 m/s sebességgel érkezik, majd a kapus megfogja. Mekkora munkát végzett a labda megállításakor a kapus keze?

4. Hányszorosára változik egy test mozgási energiája, ha a sebességét a kétszeresére növeljük, de a tömege változatlan marad?

5. Egy 1500 kg tömegű autó sebességét 20 m/s-ról 30 m/s-ra növeljük. Mennyi gyorsítási munkát kell végeznie a motornak, ha a súrlódástól eltekintünk?