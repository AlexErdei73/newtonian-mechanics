# Kepler törvényei

## A felfedezés rövid története

Az egyház által elfogadott nézet a bolygók mozgásával kapcsolatosan a geocentrikus világkép volt. Ennek lényege, hogy a világmindenség középpontja a Föld, e körül keringenek a Nap és a bolygók. Ekkoriban a bolygópályákat szabályos kör alakúaknak tartották, és egyenletes körmozgást tételeztek fel. A megfigyelési adatokat ezzel nehezen lehetett magyarázni, tehát bevezettek körpályákon mozgó körpályákat is, tehát olyan körpályákat, melyek középpontja is körpályán mozgott egyenletes körmozgással. Ebben lényegében Ptolemaioszt követték.

Kopernikusz elmélete a heliocentrikus, tehát Nap-középpontú rendszer volt. Ebben a bolygók és ezek egyike, a Föld is a Nap körül keringett körpályákon, egyenletes sebességgel. Kopernikusz művét bölcsen csak a halálos ágyán engedte publikálni, félve az egyház üldözésétől. Valóban, követőit az inkvizíció üldözte, Giordano Brunót megégették, Galileit is tanai visszavonására kényszerítették.

Tycho Brahe korának legpontosabb csillagászati megfigyeléseit végezte, mint dán udvari csillagász. Ez idő alatt a Mars bolygó pályájáról is 20 éven át végzett megfigyeléseket. Ezek az akkori idők legpontosabb, távcső nélküli megfigyelései voltak. Tycho élete vége felé a dán udvarban kegyvesztetté vált, amikor új király került hatalomra. Prágába költözött, és ott lett a császár udvari csillagásza. Ekkor lett Kepler az asszisztense. Tycho hamarosan megbetegedett és meg is halt, de megfigyeléseiről készült feljegyzéseit Kepler örökölte meg.

Kepler elméleti ember volt, kitűnő matematikus és a heliocentrikus világkép híve. A Mars bolygó pályaadatait próbálta értelmezni Tycho Brahe feljegyzései alapján, aki azokkal saját, lényegében geocentrikus világrendszerét próbálta alátámasztani. Kepler az adatokat a kopernikuszi heliocentrikus kép alapján próbálta értelmezni, de nem járt teljes sikerrel körpályákat alkalmazva. Tycho adatainak pontosságától nagyobb hibával lehetett csak a körpályák feltételezésével értelmezni az adatokat. Ekkor próbálkozott ellipszis alakú pályával, melynek egyik gyújtópontjában a Nap van. Így teljes sikerrel járt. Felfedezte a bolygómozgás törvényeit.

## A bolygómozgás Kepler-törvényei

>**1. A bolygók ellipszis alakú pályákon keringenek, melynek egyik gyújtópontjában van a Nap.**

>**2. A Naptól a bolygóhoz húzott vezérsugár egyenlő időközök alatt egyenlő területeket súrol.**

>**3. A különböző bolygók keringési idejének négyzetei úgy aránylanak, mint a Naptól mért középtávolságaik köbei.**

Az ellipszis olyan görbe, melyet könnyen felrajzolhatunk, ha két rajzszöget szúrunk egy fatáblába. Ezek a pontok a fókuszpontok, vagy gyújtópontok. Ezekre egy távolságuknál hosszabb cérnát kötve az ellipszis egy ceruzával megrajzolható úgy, hogy a cérnát a ceruza végig kifeszíti, ahogy halad. Az ellipszis egy pontjának távolságát a két gyújtóponttól összeadva állandó tavolsagot (a cérna hossza esetünkben) kapunk az ellipszis bármely pontjára. Ellipszis alakú bolygópályák esetében az ellipszis két szimmetriatengelye közül a fókuszokon áthaladó tengely a nagytengely. A nagytengely ellipszis pontjai közé eső részének fele a Naptól mért középtávolság.

A bolygó nem egyenletes sebességgel halad az ellipszispályán. Ezt írja le a második törvény. Ez alapján a bolygó a Naphoz közelebb gyorsabban halad, mint a Naptól távolabb. Ha a Napot a bolygóval összekötő szakaszt (a vezérsugarat) nézzük, az egyenlő területeket súrol egyenlő időközök alatt. Az időegység alatt súrolt terület a területi sebesség, mely állandó.

## Szimuláció

[Ellipszis alakú bolygópálya](https://alexerdei73.github.io/physics-engine/project/#fefc0e35-7beb-4f00-81e4-05e25bfbf064)

## Feynman lecke

[Feynman lecke a gravitációról](https://www.youtube.com/watch?v=0LOnGjxP_pg)