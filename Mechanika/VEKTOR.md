# Vektor és skalár mennyiségek

## Skalár mennyiségek

Azok a mennyiségek, amelyeket csak nagyságuk jellemeznek: a skalár mennyiségek. Az eddig említett mennyiségek ilyenek, például a tömeg, az idő vagy a sűrűség.

## Vektormennyiségek

A későbbiekben gyakran találkozunk olyan mennyiségekkel, amelyeket a nagyságuk mellett az irányuk is jellemez. Ezeket vektormennyiségeknek nevezzük, és gyakran aláhúzással vagy a mennyiség jele fölé rajzolt nyíllal jelöljük. A legegyszerűbb példa az elmozdulás, amelynek van nagysága és iránya is. További példák: a sebesség, a gyorsulás és az erő, amelyekkel később részletesebben foglalkozunk.

### Vektorok összeadása

Vektorokat úgy adunk össze, ahogy azt az elmozdulásoknál tesszük. A második elmozdulást úgy toljuk el önmagával párhuzamosan, hogy a kezdőpontja az első elmozdulás végpontjába kerüljön. Ekkor az eredő elmozdulás az első elmozdulás kezdőpontjából a második elmozdulás végpontjába mutat.

[Vektor-összeadás](https://www.geogebra.org/classic/tpa5qfuq)

- Ha a két vektor azonos irányba mutat, az eredő vektor hossza az összetevők hosszának összege.
- Ha a két vektor ellentétes irányú, az eredő hossza a hosszabbik vektor és a rövidebbik vektor hosszának különbsége (vagyis a hosszabbikból kivonjuk a rövidebbik hosszát).
- Ha a két vektor merőleges, az eredő hosszát a Pitagorasz-tétel segítségével számíthatjuk ki.

### Példák

1. Egy gyalogos a járdán egyenesen haladva 20 m-t sétál, majd megáll beszélgetni. Ezután ugyanabban az irányban még 30 m-t sétál a kapuig. Mekkora az elmozdulása összesen?

A gyalogos elmozdulásai azonos irányú vektorok, tehát az összeg hossza a tagok hosszának összege:

$$
s = 20m + 30m = 50m
$$

2. Most a gyalogos először 20 m-t sétál az egyik irányba, majd visszasétál az ellenkező irányba 30 m-t. Milyen messze mozdult el a kezdőponttól, ha az elmozdulások egy vonalban történtek?

Az elmozdulások ellentétes irányú vektorok, tehát a nagyobbik hosszából kivonjuk a kisebbik hosszát:

$$
s = 30m - 20m = 10m
$$

3. Egy gyalogos 30 m-t sétál egyenesen a járdán, majd egy útkereszteződésnél merőlegesen folytatja útját, és még 40 m-t sétál. Mekkora az elmozdulása a kezdőponthoz képest?

Mivel az elmozdulások merőlegesek egymásra, egy derékszögű háromszög átfogójának hosszát keressük:

$$
c^2 = a^2 + b^2 = 30^2 + 40^2 = 900 + 1600 = 2500
$$

$$
c = \sqrt{2500} = 50m
$$