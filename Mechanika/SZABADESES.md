# A szabadesés

## Kísérlet

[A szabadesés kísérlet a legnagyobb vákuumkamrában](https://www.youtube.com/watch?v=E43-CfukEgs)

[Szabadesés kísérletek vákuumkamra nélkül](https://www.youtube.com/watch?v=gZbsgk5KgpU)

[Szabadesés kísérlet a Holdon](https://www.youtube.com/watch?v=KDp1tiUsZw8)

## Szimuláció

[Szabadesés](https://alexerdei73.github.io/physics-engine/project/#0dc5f5ff-96d5-4814-a91d-ee64042e037b)

Vizsgáljuk meg a szabadon eső test sebesség-idő és út-idő grafikonjait a szimuláció alapján!


## A szabadesés és feltételei

Galileo Galilei megjegyzései szerint a különböző tömegű testek, anyagi minőségtől függetlenül azonos magasságból elengedve azonos idő alatt érnek földet, feltéve hogy a mozgás során a légellenállás elhanyagolható, tehát a testek szabadon esnek, külső behatások nélkül. 

Galilei azt is megállapította, hogy a mozgás egyenletesen gyorsuló mozgás, melynek gyorsulása a nehézségi gyorsulás. Ennek értéke a Földön kb. $9.81 \frac {m} {s^2}$. A nehézségi gyorsulás kismértékben változik a földrajzi hellyel.

> **Szabadon eső testek a Föld felszíne közelében egyenletesen gyorsuló mozgást végeznek, melynek gyorsulása a nehézségi gyorsulás. A nehézségi gyorsulás jele g, értéke $9.81 \frac{m}{s^2}$, mely kismértékben függ a földrajzi helytől. A nehézségi gyorsulás minden testre egyforma értékű.** 

Érvényes a négyzetes úttörvény a nulla kezdősebességű esésre:

$$
h = \frac {g} {2} \times t^2
$$

Itt h az elengedés magassága, t az esés ideje és g a nehézségi gyorsulás.

### Példák

1. Egy $5.00 \text{ m}$ magasból elengedett test mennyi idő alatt ér talajt, ha szabadon esik? Mekkora sebességgel csapódik be? 

$$
h = \frac {g} {2} \times t^2
$$

$$
5.00 = \frac {9.81} {2} \times x^2
$$

$$
5.00 = 4.905x^2
$$

$$
x^2 = 1.019
$$

$$
x = \pm 1.010
$$

A test $1.01 \text{ s}$ alatt zuhan. 

$$
a = g = \frac {v - v_0} {t}
$$

$$
9.81 = \frac {x - 0} {1.010}
$$

$$
x = 9.90
$$

A talajba csapódás sebessége $9.90 \frac {m} {s}$.

2. Egy szabadon eső test $30.0 \frac {m} {s}$ sebességgel csapódik a talajba. Mennyi ideig zuhant a test és mekkora magasságból engedték el?

$$
a = g = \frac {v - v_0} {t}
$$

$$
9.81 = \frac {30.0 - 0} {x}
$$

$$
9.81x = 30.0
$$

$$
x = 3.058
$$

Az idő $3.06 \text{ s}$.

$$
h = \frac {g} {2} \times t^2 = \frac {9.81} {2} \times 3.058^2 = 45.9 \text{ m}
$$

A magasság tehát $45.9 \text{ m}$.

### Feladatok

1. Egy $80.0 \text{ m}$ magasságból elengedett test mennyi idő alatt ér talajt, és mekkora sebességgel csapódik be?

2. Egy szabadon eső test $20.0 \frac {m} {s}$ sebességgel érkezik a talajra. Mennyi ideig zuhant, és milyen magasságból dobták le?

3. Egy $150.0 \text{ m}$ magas toronyból esik le egy tárgy. Mennyi idő alatt érkezik meg a földre, és mekkora a végsebesség?

4. Egy test becsapódási sebessége $60.0 \frac {m} {s}$. Mennyi ideig zuhant, és mekkora magasságból?

5. Egy leejtett test az esés 3. másodpercének végén éri el a talajt. Mennyit esett a földet érésig, és mekkora volt a sebessége az 1. másodperc végén?

